title,text
भारतीय संस्कृति का अनोखा स्वरुप,"स्वभाव की गंभीरता, मन की समता, संस्कृति के अंतिम पाठों में से एक है और यह समस्त विश्व को वश में करने वाली शक्ति में पूर्ण विश्वास से उत्पन्न होती है।

अगर भारत के संदर्भ में बात की जाए तो भारत एक विविध संस्कृति वाला देश है, एक तथ्य कि यहाँ यह बात इसके लोगों, संस्कृति और मौसम में भी प्रमुखता से दिखाई देती है। हिमालय की अनश्वर बर्फ से लेकर दक्षिण के दूर दराज में खेतों तक, पश्चिम के रेगिस्तान से पूर्व के नम डेल्टा तक, सूखी गर्मी से लेकर पहाड़ियों की तराई के मध्य पठार की ठंडक तक, भारतीय जीवनशैलियाँ इसके भूगोल की भव्यता स्पष्ट रूप से दर्शाती है। एक भारतीय के परिधान, योजना और आदतें इसके उद्भव के स्थान के अनुसार अलग-अलग होते हैं।

भारती संस्कृति अपनी विशाल भौगोलिक स्थिति के समान अलग-अलग है। यहाँ के लोग अलग-अलग भाषाएँ बोलते हैं, अलग-अलग तरह के कपडे़ पहनते हैं, भिन्न-भिन्न धर्मों का पालन करते हैं, अलग-अलग भोजन करते हैं किंतु उनका स्वभाव एक जैसा होता है। चाहे कोई खुशी का अवसर हो या कोई दुख का क्षण, लोग पूरे दिल से इसमें भाग लेते हैं, एक साथ खुशी या दर्द का अनुभव करते हैं। एक त्यौहार या एक आयोजन किसी घर या परिवार के लिये समिति नहीं है। पूरा समुदाय या आस-पड़ोस एक अवसर पर खुशियाँ मनाने में शामिल होता है, इसी प्रकार एक भारतीय विवाह मेल-जोल का आयोजन है, जिसमें न केवल वर और वधु बल्कि दो परिवारों का भी संगम होता है। चाहे उनकी संस्कृति या फिर धर्म का मामला क्यों न हो। इसी प्रकार दुख में भी पड़ोसी और मित्र उस दर्द को कम करने में एक महत्त्वपूर्ण भूमिका निभाते हैं।

भारतीय संस्कृति के बारे में पं. मदनमोहन मालवीय का कहना है कि ‘‘भारतीय सभ्यता और संस्कृति की विशालता और उसकी महत्ता तो संपूर्ण मानव के साथ तादात्म्य संबंध स्थापित करने अर्थात् ‘वसुधैव कुटुंबकम्’ की पवित्र भावना में निहत है।

भारत का इतिहास और संस्कृति गतिशील है और यह मानव सभ्यता की शुरूआत तक जाती है। यह सिंधु घाटी की रहस्यमयी संस्कृति से शुरू होती है और भारत के दक्षिणी इलाकों में किसान समुदाय तक जाती है। भारत के इतिहास में भारत के आस-पास स्थित अनेक संस्कृतियों से लोगों का निंरतर समेकन होता रहा है। उपलब्ध साक्ष्यों के अनुसार लोहे, तांबे और अन्य धातुओं के उपयेाग काफी शुरूआती समय में भी भारतीय उप-महाद्वीप में प्रचलित ये, जो दुनिया के इस हिस्से द्वारा की गई प्रगति का संकेत है। चौथी सहस्राब्दि बी.सी. के अंत तक भारत एक अत्यंत विकसित सभ्यता के क्षेत्र के रूप में उभर चुका था।

संस्कृति के शब्दिक अर्थ की बात की जाए तो संस्कृति किसी भी देश, जाति और समुदाय की आत्मा होती है। संस्कृति से ही देश, जाति या समुदाय के उन समस्त संस्कारों का बोध होता है जिनके सहारे वह अपने आदर्शों, जीवन मूल्यों आदि का निर्धारण करता है। अत: संस्कृति का साधारण अर्थ होता है- संस्कार, सुधार, परिवार, शुद्धि, सजावट आदि। वर्तमान समय में सभ्यता और संस्कृति को एक-दूसरे का पयार्य माना जाने लगा है लेकिन वास्तव में संस्कृति और सभ्यता अलग-अलग होती है। सभ्यता में मनुष्य के राजनीतिक, प्रशासनिक, आर्थिक, प्रौद्योगिकीय व दृश्य कला रूपों का प्रदर्शन होता है जो जीवन को सुखमय बनाने में महत्त्वपूर्ण भूमिका निभाते हैं जबकि संस्कृति में कला, विज्ञान, संगीत, नृत्य और मानव जीवन की उच्चतम उपलब्धियाँ सम्मिलित है।"
भारत में पर्यटन परिदृश्य,"दीपों का त्योहार दीपावली आने वाली है। भारत की होली और दीवाली पूरे विश्व में विख्यात है। वैसे तो भारत को त्योहारों का देश कहा जाता है, क्योंकि यहाँ अलग-अलग धर्मों के लोग मिलकर पूरे वर्ष अनेक त्योहारों को हर्षोल्लास के साथ मनाते हैं। यहाँ के प्रमुख त्योहार, जैसे- होली, दशहरा, दीवाली, ईंद, दुर्गा पूजा आदि त्योहारों में शामिल होने के लिये विश्व भर से लोग आते हैं। यूँ तो पर्यटन के कई कारण होते हैं लेकिन भारत पर्यटन क्षेत्र में अपनी विविधतापूर्ण स्वरूप को लेकर विख्यात है। तभी तो इसे ‘अतुलनीय भारत’ का नाम दिया गया है।
शृंगारिक कल्लोलिनी गंगा
भुजाएँ निर्मित गुजरात, बंगा,
हे अतुलनीय भारत!
हे वंदनीय भारत!
हे अभिनंदनीय भारत!
सुना है कि इंडियंस को एशिया का इटैलियंस कहा जाता है और इटैलियंस को यूरोप का इंडियन्स। क्योंकि ऐसा माना जाता है कि दोनों देशों के लोग जब खुश होते हैं तो गायक बन जाते हैं, और जब महिलाएं खुश होकर चलती है, तो नृत्यांगना बन जाती हैं। उनके लिये शरीर के भीतर भोजन संगीत के समान होता है एवं दिल के अंदर संगीत भोजन के समान होता है।
भारत की विविधता प्रत्येक प्रकार के पर्यटन को प्रसिद्ध बनाती है। इसी विविधता की चर्चा रस्किन बॉॅण्ड ने भी की है। रस्किन बॉण्ड के शब्दों में, ""मैं यूरोप, एशिया और मध्य-पूर्व के अन्य देशों में भी गया हूँ, लेकिन भारत के अलावा मुझे, इससे आधी भी विविधता, अनुभव और स्मरणीय चीजें नहीं मिली हैं। आप ऑस्ट्रेलिया जैसे विशाल महाद्वीप के एक कोने से दूसरे कोने तक की यात्रा भी कर लें तो पायेंगे कि सभी ने एक ही तरह के कपड़े पहन रखे हैं एवं एक जैसा खाते हैं, एक जैसा ही संगीत सुनते हैं। यह रंगविहीन एकरसता विश्व के अन्य देशों में भी देखने को मिलती है, भले ही वे पूर्व में हों या पश्चिम में, लेकिन भारतवर्ष अपने आप में पूरा विश्व है""।
भारत में पर्यटन की संभावनाओं के क्रम में भारत के विविधतापूर्ण इतिहास की भी चर्चा आवश्यक है। अपने अभ्युदय के समय से ही अनेक साम्राज्य, वंश, शासकों का राज्य भारतवर्ष में रहा, जिसके दौरान समकालीन शासकों ने अपनी एक विशेष संस्कृति, कला, भाषा आदि का विकास किया। अत: भारत में ऐतिहासिक पर्यटन की भी अनेक संभावनाएँ विद्यमान हैं। 
विदेशों से आने वाली जातियों ने अपनी संस्कृति, कला, दर्शन का प्रचार-प्रसार किया जो कि आज भी न्यूनाधिक रूप में विद्यमान है। कुषाण शासकों के सिक्के, गुप्तों के मंदिर एवं कला, राजपूत कालीन मंदिर, मुगल काल की चित्रकला, मकबरे, किले तथा अंग्रेज़ी भवन, स्मारकें आज भी विद्यमान हैं तथा ऐतिहासिक पर्यटन का माध्यम बन रही हैं। आगरा का ताजमहल, दिल्ली का लाल किला व कुतुबमीनार,हुँमायूं का मकबरा, हैदराबाद का चारमीनार,ओडिशा का सूर्यमंदिर, महाबलीपुरम के मंदिर, मुंबई का गेटवे ऑफ इंडिया, कोलकाता का विक्टोरिया मैमोरियल, हावड़ा ब्रिज आदि आज भी ऐतिहासिक पर्यटन को समृद्ध बना रहे हैं। वास्तव में पर्यटन एकांकी नहीं है। यातायात, होटल उद्योग, चिकित्सा उद्योग, स्थानीय पाक कला, भाषा, पहनावा संस्कृति इसके उपांग हैं। ये सभी पर्यटन के दौरान लाभान्वित होने वाले अवयव हैं।
वर्तमान वैश्विक परिदृश्य में भूमंडलीकरण के बढ़ते प्रभाव ने पर्यटन को एक विस्तृत, प्रभावी एवं सफल उद्योग के रूप में प्रस्तुत किया है। आज वैश्वीकरण के समय में जब दुनिया बहुत छोटी हो गई है, पर्यटन उद्योग बहुमुखी आयामों के साथ प्रस्फुटित हुआ है। सरल शब्दों में, पर्यटन का अर्थ एक स्थान से दूसरे स्थान पर जाकर घूमने-फिरने से लिया जाता है। इसलिये इसके अन्य विभिन्न स्वरूप भी आज हमारे सामने चिकित्सा पर्यटन, पर्यावरण, पर्यटन तीर्थस्थल पर्यटन, व्यावसायिक पर्यटन, ऐतिहासिक पर्यटन आदि के रूप में दृष्टिगत हुए हैं।"
क्या स्मार्ट सिटी एक दिवास्वप्न है,"क्या कहना चाहती है उपुर्यक्त पंक्तियाँ? कौन-सा दर्द छुपा है इनके पीछे? इन चकाचौंध शहरों की रोशनी जाने कितने घरों के चूल्हे जलाती और बुझाती है। हर तरफ एक दौड़-सी है। बेघरों को घर चाहिये, कच्चे घरों को पक्का घर, पक्के घरों को गाँव में पनाह और गाँव को बसने के लिये शहर चाहिये। शहर अब कूड़ेदान की तरह हो गए हैं, जहाँ कचरा और मलबा ही दिखाई देता है। लोगों की इच्छाएँ और शहरों की उलझनें आपस में मिल गई हैं। तो फिर क्या है इसका उपाय? क्या स्मार्ट सिटी जैसी संकल्पनाएँ वास्तव में मूर्त रूप ले सकेंगी? वे कौन-सी चुनौतियाँ हैं जो इसके सामने खड़ी हैं?
देखा जाए तो भारत की वर्तमान जनसंख्या का लगभग 31% शहरों में बसता है और इनका सकल घरेलू उत्पाद में 63% (जनगणना 2011) का योगदान है। यह उम्मीद की जा रही है कि वर्ष 2030 तक शहरी क्षेत्रों में भारत के आबादी की 40% जनसंख्या निवास करने लगेगी। साथ ही भारत के सकल घरेलू उत्पाद में इसका योगदान 75% हो जायेगा। इसके लिये भौतिक, संस्थागत, सामाजिक और आर्थिक बुनियादी ढाँचे के व्यापक विकास की आवश्यकता है। ये सभी जीवन की गुणवत्ता  में सुधार लाने एवं लोगों और निवेश को आकर्षित करने, विकास एवं प्रगति के एक गुणवत्तापूर्ण चक्र की स्थापना करने हेतु महत्त्वपूर्ण है। स्मार्ट सिटी का विकास इसी दिशा में एक कदम माना गया है। स्मार्ट सिटी मिशन स्थानीय विकास को सक्षम और प्रौद्योगिकी की मदद से नागरिकों के लिए बेहतर परिणामों के माध्यम से जीवन की गुणवत्ता में सुधार करने और उसको आर्थिक विकास की गति देने हेतु भारत सरकार की एक अभिनव पहल है। स्मार्ट मिशन के दृष्टिकोण के तहत हमेशा लोगों को प्राथमिकता दी जाती है। यह लोगों की अहम ज़रूरतों एवं जीवन में सुधार हेतु सबसे बड़े अवसरों पर ध्यान केंद्रित करता है। इस हेतु डिजिटल और सूचना प्रौद्योगिकी का प्रयोग तथा सर्वोत्तम शहरी योजनाओं को अपनाना, सार्वजनिक-निजी भागीदारी एवं नीतिगत दृष्टिकोण में बदलाव को प्राथमिकता दी जाती है। इसके दृष्टिकोण के तहत ऐसे शहरों को बढ़ावा देने की बात की गई है जो मूल बुनियादी सुविधाएँ उपलब्ध कराएँ और अपने नागरिकों को एक सभ्य एवं गुणवत्तापूर्ण जीवन प्रदान करने के साथ-साथ एक स्वच्छ तथा टिकाऊ पर्यावरण एवं स्मार्ट समाधानों के प्रयोग का मौका दें।
शहरों के टिकाऊ और समावेशी विकास, जिसके लिये एक रेप्लिकेबल मॉडल अपनाने की आवश्यकता होगी, पर विशेष ध्यान दिया जा रहा है। देशों के विभिन्न हिस्सों में भी इसी तरह की स्मार्ट सिटी के सृजन की बात कही गई है। यह अन्य इच्छुक शहरों के लिए उदाहरण प्रस्तुत करेगा।
भारत में स्मार्ट सिटी की संकल्पना कोई नई बात नहीं है। इसे सिंधु घाटी सभ्यता के अंतर्गत नगर निर्माण शैली, वास्तुकला एवं उन्नत जल निकासी प्रणाली के रूप में देखा जा सकता है। परंतु आधुनिक विश्व में इसे अलग-अलग परिस्थितियों के अनुरूप परिभाषित किया गया है। हालांकि स्मार्ट सिटी की ऐसी कोई स्पष्ट परिभाषा नहीं है जो सर्वत्र मान्य हो। इसका अर्थ और दायरा समय, परिस्थिति एवं स्थान के अनुरूप परिवर्तनशील है जो विकास के स्तर, सुधार और परिवर्तन की इच्छा, शहर के संसाधनों एवं निवासियों की आकांक्षाओं पर निर्भर करता है।
एक स्मार्ट सिटी वह शहरी क्षेत्र है जहाँ सेंसर का प्रयोग कर इलेक्ट्रॉनिक डाटा के उपयोग से वहाँ के संसाधनों का कुशलतम प्रबंधन किया जाता है। इन संग्रहित डेटा के अंतर्गत नागरिकों के डाटा, विभिन्न उपकरणों से सृजित डाटा, परिसंपत्तियों से एकत्रित डाटा को शामिल किया जाता है। डाटा का प्रयोग यातायात और परिवहन प्रणाली, विद्युत संयंत्र, जलापूर्ति नेटवर्क, अपशिष्ट प्रबंधन, विधि प्रवर्तन, सूचना प्रणाली, स्कूलों, पुस्तकालयों, अस्पतालों की निगरानी और प्रबंधन हेतु किया जाता है। किसी भी स्मार्ट सिटी का मुख्य उद्देश्य प्रौद्योगिकी का प्रयोग करते हुए प्रभावी तरीके से नागरिक सेवाओं की आपूर्ति सुनिश्चित करना है ताकि सतत् एवं समावेशी विकास को बढ़ावा मिले तथा पर्यावरण संरक्षण संभव हो सके।
भारत में स्मार्ट सिटी मिशन स्थानीय विकास को सक्षम बनाने एवं प्रौद्योगिकी की सहायता से नागरिकों हेतु बेहतर उपादानों के माध्यम से जीवन की गुणवत्ता में सुधार करने तथा आर्थिक विकास को गति प्रदान करने हेतु आरंभ किया गया है। "
